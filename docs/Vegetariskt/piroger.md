---
layout: default
title: Piroger med fetaost och spenat
parent: Vegetariskt
---
# Piroger med fetaost och spenat
## 12 piroger

## Fyllning

-   2 gula lökar
-   olivolja (till stekning)
-   300 g babyspenat (färsk)
-   12 soltorkade tomater
-   salt
-   svartpeppar
-   300 g fetaost

## Deg

-   10 dl vetemjöl
-   1 tsk bakpulver
-   1,5 tsk salt
-   200 g smör
-   3,5 dl vatten (kokande)
-   1 ägg (+ lite vatten, till pensling)
-   1 msk sesamfrön (att toppa med)


Sätt ugnen på 225°.

Hacka löken till fyllningen. Fräs den i lite olja i en stekpanna i några
minuter. Tillsätt babyspenaten och fräs i ett par minuter till, tills
spenaten har "vissnat". Strimla de soltorkade tomaterna och låt dem
fräsa med i någon minut. Krydda med salt och peppar och ställ åt sidan
så länge så att blandningen svalnar. Tillsätt då smulad fetaost.

Blanda ihop vetemjöl, bakpulver och salt i en bunke. Lägg i skivor av
smöret och häll över det kokande vattnet. Rör ihop till en smidig deg.
Dela degen i 12 delar. Tryck ut rundlar, ca 15 cm i diameter. Degen
klibbar inte och är elastisk och fin, så det går enkelt att göra med
händerna.

Lägg en klick fyllning på varje rundel och vik över degen. Nyp ihop
degen så att fyllningen inte kan rinna ut. De ska se ut ungefär som små
calzone.

Lägg pirogerna på en plåt med bakplåtspapper och pensla med ägg
uppvispat med lite vatten. Strö sesamfrön över pirogerna och grädda dem
mitt i ugnen i ca 15 minuter, tills de har fått fin färg.
