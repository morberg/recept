# Vietnamesiska kycklingvingar

## 3-4 personer

::: {.columns}
### Glaze

-   1 msk neutral olja
-   2 pressade vitlöksklyftor
-   1 msk finhackad färsk ingefära
-   3 msk farinsocker
-   2 msk fisksås
-   2 msk ljus soja
-   saft från en halv lime
-   3 msk sriracha (om du vill ha starkare så fläska på mer sriracha)

### Marinad

-   2 dl vatten
-   2 msk farinsocker
-   1 msk salt
-   2 msk fisksås
-   2 msk ljus soja (gärna vietnamesisk eller thailändsk)
-   saft från en halv lime
-   2 pressade vitlöksklyftor

### Vingar

-   1 kg kycklingvingar (funkar också utmärkt med kycklingben)
-   1-2 dl kikärtsmjöl (rismjöl eller potatismjöl funkar också)
-   1 dl hackade jordnötter

### Tillbehör

-   Jasminris eller Vietnamesisk nudelsallad (det hittar du genom
    googling)
-   1 kruka hackad koriander vid sidan av
-   Ev. en
    [koriandersalsachutneysås](https://feeders.se/2018/03/08/koriandersalsachutneysas/)
    (dvs. koriander, lime, olja och salt)
:::

**Glaze**: stek vitlök och ingefära på medeltemperatur tills vitlöken
börjar brynas litegrann. Blanda i övriga ingredienser och reducera ner
tills du får en sirapsliknande konsistens på din glaze. Ställ sedan
undan den.

Blanda till **marinad** och marinera **vingarna** under minst en timme. Du kan behöva röra
om emellanåt. Ta upp vingarna och torka av dem litegrann, kasta marinaden. Badda sedan in
vingarna med kikärtsmjölet.

Tänd grillen och förbered för indirekt grillning. Grilla vingarna över
glöden på båda sidor. Det kommer se lite torrt ut, men det här blir
*inte* torrt när det är färdigt. Vingarna ska bli lite svärtade men se
till så du inte bränner dem för mycket.

Lägg sedan över vingarna till andra sidan grillen och lägg på locket.
Låt dem ligga där i typ 20 minuter, eller tills innertemperaturen ligger
på runt 70°C. Kasta nu direkt ner vingarna i en bunke, häll på glaze och
rör om ordentligt.

Lägg upp på ett serveringsfat och häll på jordnötter. Servera med ris,
koriander och ev. sås.
